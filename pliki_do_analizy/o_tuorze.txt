Autor: J.R.R. Tolkien
Tytul: O Tuorze i jego przybyciu do Gondolinu

(Of Tuor and his Coming to Gondolin) 

Z "NF" 9/94

 
   Tuor spędził w Nevraście wiele dni. Upodobał sobie tę 
krainę, od północy i wschodu otoczoną górami, a od południa 
i zachodu - morzem. Było tu cieplej niż na równinach 
Hithlumu, a i sama ziemia o wiele gościnniej witała 
przybysza. Przywykły do samotnego życia w głuszy Tuor nie 
narzekał na brak łownej zwierzyny, bowiem wiosna w Nevraście 
obfitowała w ptactwo, zarówno to znad oceanu, jak i 
przybywające z mokradeł Linaewen w głębi lądu. Ich śpiew 
wypełniał powietrze, wszelako nigdzie nie słyszało się 
głosów ni elfów, ni ludzi.  
   Tuor dotarł na brzeg wielkiego jeziora, lecz nie mógł 
dosięgnąć wody, gdyż odgradzały go od niej szerokie bagna i 
nieprzebyty gąszcz trzcin. Wkrótce też zawrócił na wybrzeże, 
posłuszny wezwaniu Morza, jako że niechętnie myślał o 
osiedleniu się z dala od szumu fal. Właśnie na wybrzeżu Tuor 
po raz pierwszy odnalazł ślady dawnych Noldorów. Pośród 
wysokich klifów Drengistu znajdowało się wiele szczelin i 
osłoniętych zatoczek, w których pośród czarnych głazów 
połyskiwały bielą piaszczyste łachy. Tuor często natykał się 
na prowadzące do takich miejsc schody, wykute w litej skale, 
zaś nad wodą znajdował zrujnowane przystanie, zbudowane z 
wielkich kamiennych bloków. Do portów tych niegdyś zawijały 
okręty elfów. Tuor długo pozostał w tej okolicy, obserwując 
nieustanne zmiany morza. Tak minęły mu wiosna i lato. W 
Beleriandzie ciemności pogłębiły się, aż w końcu nadeszła 
jesień, która przyniosła z sobą zgubę Nargothrondu.  
   Może ptaki przeczuwały, jak sroga będzie zima, bowiem te, 
które odlatywały na południe, zebrały się wyjątkowo 
wcześnie, inne zaś, zazwyczaj żyjące na północy, przeniosły 
się do Nevrastu. Pewnego dnia Tuor, siedzący na brzegu, 
usłyszał szum i łopot wielkich skrzydeł, a kiedy uniósł 
wzrok, ujrzał klucz siedmiu białych łabędzi szybujący na 
południe. Nagle jednak ptaki skręciły i runęły w dół, by z 
głośnym pluskiem wylądować na falach.  
   Tuor kochał łabędzie. Pierwszy raz ujrzał je na szarych 
stawach Mithrimu. Łabędź też był godłem Annaela i jego 
szczepu.  Powstał tedy, aby powitać ptaki, i zawołał do 
nich, dziwiąc się ich rozmiarom. były bowiem większe i 
wspanialsze niż ich pobratymcy, których dotąd znał. Łabędzie 
jednak poczęły bić skrzydłami i wydawać ostre wrzaski, jakby 
czuły w nim wroga i pragnęły odpędzić go od brzegu. Po 
chwili z wielkim szumem ponownie wzleciały w powietrze i 
przefrunęły nad głową Tuora, a wiatr wywołany łopotem 
ogromnych skrzydeł zaświstał mu w uszach.  Łabędzie 
zatoczyły krąg, uniosły się i poszybowały na południe.  
Wtedy Tuor zakrzyknął: 
   - Oto nareszcie znak, na który tak długo czekałem! - 
Natychmiast też wspiął się na skały, skąd zdołał jeszcze 
dojrzeć klucz łabędzi, szybujący w dal. Kiedy jednak ruszył 
za nimi, ptaki zdążyły już odlecieć.  

   Przez siedem dni wędrował Tuor na południe i każdego 
ranka o świcie wyrywał go ze snu łopot łabędzich skrzydeł. W 
miarę zaś, jak wędrował, skały stawały się coraz niższe, a 
ich szczyty zaczynała pokrywać darń przetykana gęsto 
kwieciem. Na wschodzie dostrzegał lasy, zaczynające już o 
tej porze roku żółknąć. Przed sobą jednak miał stale 
zbliżające się pasmo wysokich wzgórz, które zagradzały mu 
drogę i ciągnęły się daleko na zachód. Od strony 
zachodu widać było potężną górę, ciemny wierch, którego 
skryty w chmurach szczyt wznosił się ponad wielkim zielonym 
przylądkiem, wysuniętym daleko w morze.  
   Owe szare wzgórza były w istocie zachodnią flanką Ered 
Wethrin, północnej granicy Beleriandu, szczyt zaś zwał się 
Taras; była to najdalej na zachód wysunięta strażnica tej 
krainy. Ona to pierwsza ukazywała się oczom żeglarza, 
oddalonego jeszcze o wiele mil od brzegu, wskazując drogę ku 
lądowi. To w jej cieniu osiadł niegdyś Turgon w swym pałacu 
w Vinyamarze, najstarszym z kamiennych miast wzniesionych 
przez Noldorów w kraju wygnania. Dwór ten stał nadal, 
opuszczony, lecz nie zniszczony, na wysokim tarasie 
spoglądającym w morze. Ząb czasu nie naruszył grubych murów, 
słudzy Morgotha także omijali je z daleka, lecz znać na nich 
było wpływy wiatru, deszczu i mrozu, zaś na zwieńczeniach 
ścian i całym dachu widać było bujną zieloną roślinność, 
która w ożywczym słonym powietrzu krzewiła się nawet w 
szparach gołego kamienia.  

   Wreszcie Tuor postawił stopę na zaginionym trakcie.  
Wędrował pośród zielonych pagórków i pochyłych kamieni, aż o 
zmierzchu dotarł do starego dworu o wielkich, przestronnych 
salach, w których szumiał wiatr. Nie czaił się tam żaden 
cień strachu czy zła, lecz Tuora ogarnęła groza i podziw na 
myśl o tych, którzy tu kiedyś mieszkali i odeszli, a nikt 
nie wie dokąd - o dumnym ludzie, nieśmiertelnym, lecz skazanym 
na zgubę, pochodzącym z daleka, zza Morza. Odwrócił się i 
spojrzał, tak jak i oni niegdyś, na błyszczące fale, 
sięgające aż po horyzont.  Po chwili skierował wzrok w inną 
stronę i dostrzegł, że prowadzące go łabędzie przysiadły na 
najwyższym tarasie, przed zachodnią bramą pałacu i czekały 
tam, bijąc skrzydłami, jakby zapraszały go do środka. Wspiął 
się więc na szerokie stopnie, teraz ledwo widoczne pośród 
zielska i mchu, przeszedł pod potężnym sklepieniem i znalazł 
się w mrocznym domostwie Turgona, po chwili zaś wkroczył do 
sali, wspartej na smukłych kolumnach.  Choć i z zewnątrz 
wydawała się wielka, dopiero w środku mógł Tuor docenić jej 
ogrom i wspaniałość. Oszołomiony, starał się zachowywać 
cicho, aby nie budzić uśpionych ech. Nic tam nie dostrzegł,z 
wyjątkiem stojącego we wschodnim krańcu siedziska na 
podwyższeniu, toteż stąpając ostrożnie ruszył w jego stronę, 
a odgłos kroków na kamiennej posadzce biegł przed nim, 
niczym zwiastun przeznaczenia, rozbrzmiewając pośród kolumn.  
   Stanąwszy w półmroku przed wielkim tronem Tuor ujrzał, że 
został on wyciosany z jednego kamienia, a jego boki 
pokrywały dziwne znaki. W tej właśnie chwili zapadające 
słońce zrównało się z wysokim oknem w zachodniej ścianie i 
jego promień padł na ścianę za tronem, która rozbłysła 
niczym wypolerowany metal. I Tuor ze zdumieniem odkrył, iż 
na ścianie wisi tarcza, ogromna kolczuga, hełm i długi miecz 
w pochwie. Kolczuga lśniła, jakby wykuta z czystego srebra, 
a słoneczny promień krzesał z niej złociste iskierki. Tarcza 
jednak wedle Tuora miała niezwykły kształt, była bowiem 
podłużna, zwężona ku końcowi, widniał też na niej herb: 
białe łabędzie skrzydło na błękitnym polu. Wtedy Tuor 
przemówił, a jego słowa zabrzmiały pod tym dachem niczym 
wyzwanie: 
   - Biorę oto dla siebie ten oręż, a wraz z nim los, jaki z 
sobą niesie. 
   A kiedy uniósł tarczę, odkrył, iż jest nadspodziewanie 
lekka i poręczna, sporządzono ją bowiem z drewna pokrytego 
przez elfich mistrzów metalem, cienkim, lecz odpornym na 
ciosy, robactwo i wilgoć.  
   I przywdział Tuor kolczugę, włożył na głowę hełm i 
przypasał miecz z czarnym pasem i pochwą, ozdobionymi 
jedynie srebrnymi klamrami. Tak uzbrojony opuścił dwór 
Turgona i stanął na tarasie, skąpany w krwawym blasku 
zachodzącego słońca.  Niczyje oczy nie oglądały go w tej 
godzinie, i nie wiedział, że z dala przypomina potężnych 
władców Zachodu, człeka godnego, by zostać ojcem królów 
ludzkiego plemienia zza Morza. Takie też było jego 
przeznaczenie. Kiedy jednak po raz pierwszy ujął znalezioną 
broń, wielka zmiana zaszła w sercu Tuora, syna Huora i jego 
duch urósł, by nigdy już nie sczeznąć. A gdy zstąpił po 
schodach, łabędzie oddały mu cześć, pochylając przed nim swe 
białe głowy, i każdy ofiarował mu pióro wyrwane z własnego 
skrzydła, składając je na kamieniu u jego stóp. On zaś 
podniósł pióra i umieścił je na hełmie. Na ten widok 
łabędzie uniosły się w powietrze, by odlecieć na zachód. I 
Tuor nigdy ich już nie ujrzał. 

   Nagle Tuor poczuł, że morski brzeg przyciąga go z 
nieodpartą siłą. Zszedł tedy po długich schodach na szeroką 
piaszczystą łachę u północnego zbocza Taras-ness. A kiedy 
szedł, ujrzał, jak znad fal ciemniejącego morza wyłania się 
czarna chmura i przesłania zachodzące słońce. W powietrzu 
rozległ się daleki pomruk nadciągającej burzy. Wreszcie Tuor 
stanął na brzegu, a słońce płonęło na horyzoncie mętnym, 
groźnym światłem.  I wydało się mu, że w dali unosi się 
wielka fala, zmierzająca wprost do brzegu. Nie umknął 
jednak, lecz trwał bez ruchu, wiedziony ciekawością. Fala 
zaś zbliżała się coraz bardziej, a jej szczyt skrywał cień i 
mgła. Nagle, nie opodal brzegu, załamała się, docierając na 
piasek długimi płatami piany. Lecz w miejscu, gdzie opadła, 
widniał teraz ciemny kształt pośród narastającej burzy: 
wyniosła, majestatyczna sylwetka.  
   Tuor skłonił się przed nią, bowiem zdało mu się, iż 
ogląda potężnego króla. Przybysz miał na głowie koronę jakby 
ze srebra, spod której spływały długie włosy, białe niczym 
morska piana o zmroku. A kiedy odrzucił szary płaszcz, oczom 
zachwyconego Tuora ukazała się lśniąca szata, przylegająca 
do ciała niby łuska ogromnej ryby, zaś kaftan pod nią, barwy 
głębokiej zieleni, połyskiwał niczym morskie fale, gdy jego 
właściciel wolno zbliżał się ku brzegowi. W ten to sposób 
Ten, Który Mieszka w Głębinie, przez Noldorów zwany Ulmem, 
Panem Wód, ukazał się u stóp Vinyamaru oczom Tuora, syna 
Huora z Rodu Hadora.  
   Nie wstąpił na brzeg, lecz stojąc po kolana w wodzie 
przemówił do Tuora, a głębia jego głosu, dochodzącego jakby 
z samych podstaw świata, i płonący w oczach ogień przeraziły 
młodzieńca, który padł przed nim na piasek.  
   - Wstań, Tuorze, synu Huora! - rozkazał Ulmo. - Nie 
obawiaj się mego gniewu, choć już od dawna wzywałem cię, a 
tyś mnie nie słyszał. A kiedy wreszcie wyruszyłeś, długo 
zwlekałeś po drodze.  Powinieneś był stanąć tu wiosną, teraz 
jednak zima przybywa już z krainy Nieprzyjaciela. Musisz 
nauczyć się pośpiechu, gdyż droga, jaką dla ciebie 
zgotowałem, nie będzie już taka łatwa.  Wzgardzono bowiem mą 
radą i doliną Sirionu skrada się wielkie zło, zaś wrogowie 
stanęli już pomiędzy tobą a twym celem.  
   - Jakiż jest zatem mój cel, panie? - spytał Tuor. 
   - Ten sam, do którego zawsze tęskniło twe serce - odparł 
Ulmo. - Odnaleźć Turgona i spojrzeć na jego ukryty gród. 
Bowiem nosisz teraz strój mojego posłańca i broń, którą 
dawno temu przeznaczyłem dla ciebie. Na razie jednak musisz 
wymknąć się złu, skryty w cieniu. Owiń się tedy tym 
płaszczem i nigdy go nie zdejmuj, póki nie dotrzesz do 
krańca podróży.  
   Wtedy wydało się Tuorowi, iż Ulmo rozdarł swój szary 
płaszcz i rzucił mu jego połę. Kiedy jednak ów skrawek 
materii opadł obok na ziemię, Tuor stwierdził, iż jest to 
obszerne okrycie, w które mógł owinąć się od stóp do głów.  
   - Oto wędrować będziesz w moim cieniu - oznajmił Ulmo. - 
Lecz nie zwlekaj już dłużej, bowiem nie strzyma on długo 
blasku Anaru ani ogni Melkora. Czy podejmiesz się zadania, 
jakie ci przeznaczyłem?  
   - Tak, panie. 
   - A zatem przekażę twym ustom słowa, które masz zanieść 
Turgonowi. Wcześniej jednak muszę nauczyć cię wielu rzeczy. 
O niektórych z nich nie słyszeli jeszcze ani ludzie, ani 
nawet najpotężniejsi z Eldarów. - I Ulmo opowiedział Tuorowi 
o Valinorze i ciemnościach, jakie go spowiły, o Wygnaniu 
Noldorów i Proroctwie Mandosa, i o tym, jak Błogosławione 
Królestwo zostało na zawsze ukryte. - Zważ jednak - dodał - 
że w zbroi Losu (jak zwą go dzieci Ziemi) zawsze znajdzie 
się jakaś szczelina, a w ścianach Przeznaczenia - wyłom, i 
będzie tak aż do czasu pełnego stworzenia, które wy zwiecie 
Końcem. I póki żyję, nie umilknie cichy głos, nie zgaśnie 
promyk światła - nawet w miejscach, gdzie winna pono panować 
tylko ciemność. Tak zatem, w tych dniach mroku, 
przeciwstawiam się nawet woli mych braci, Władców Zachodu. 
Taka jest bowiem ma rola pośród nich, i przeznaczono mi ją 
jeszcze przed stworzeniem świata. Zło jednak jest silne, 
cień Nieprzyjaciela staje się coraz dłuższy, a moja moc 
słabnie. W Śródziemiu głos mój słychać już tylko jako cichy 
szept. Biegnące ku zachodowi wody nikną, ich źródła spływają 
trucizną, i moja władza nie sięga już tych krain. Bowiem 
elfy i ludzie ogłuchli i oślepli na me znaki, zwiedzeni 
potęgą Melkora. Wkrótce spełni się wyrok Mandosa i 
wszystkie dzieła Noldorów legną w gruzach, zaś ich nadzieja 
rozsypie się w pył. Pozostała tylko jedna nadzieja, której 
się nie spodziewają i która nie od nich zależy. Spoczywa ona 
w tobie, tak bowiem zdecydowałem.  
   - Zatem Turgon nie stanie przeciw Morgothowi, jak tego 
pragną wszyscy Eldarowie? - spytał Tuor. - I czego 
oczekujesz ode mnie, o panie, jeśli udam się teraz do niego? 
Choć bowiem chętnie postąpię tak jak mój ojciec i stanę u 
boku króla, by go bronić w potrzebie, czymże jestem, samotny 
śmiertelnik, pośród tak wielu dzielnych wojowników z 
Wysokiego Rodu, którzy widzieli Zachód?  
   - Jeśli postanowiłem wysłać ciebie, Tuorze synu Huora, to 
nie sądź, że nie przyda im się jeszcze jeden miecz. Elfy 
długo pamiętać będą odwagę Edainów i nawet po wielu 
stuleciach nadal nie opuści ich zdumienie, że ci, których 
czas na ziemi jest tak krótki, równie chętnie oddają swe 
życie. Nie wybrałem cię jednak jedynie ze względu na twą 
odwagę. Zaniesiesz bowiem światu nadzieję, której nawet nie 
dostrzegasz, i blask, który rozproszy ciemność.  
   Kiedy Ulmo wyrzekł te słowa, szum wiatru wokół przeszedł 
w potężny ryk, zerwał się sztorm, a niebo zupełnie 
pociemniało, zaś płaszcz Pana Wód uniósł się na podobieństwo 
szarpanej wichurą chmury.  
   - Idź już! - polecił Ulmo. - Albo pochłonie cię morze! - 
Bowiem Oss$ jest posłuszny woli Mandosa i gniewa się, że 
sprzeciwiam się jego wyrokowi.  
   - Zrobię, jak każesz - odrzekł Tuor. - Jeśli jednak 
uniknę zguby, jakie słowa mam zanieść Turgonowi?  
   - Kiedy do niego dotrzesz, pojawią się one w twej głowie 
i usta twe powtórzą moją wiadomość. Przemów wtedy bez lęku! 
A kiedy to uczynisz, rób, co ci nakazuje serce i honor. 
Pilnuj dobrze płaszcza, on bowiem będzie ci ochroną. Ja zaś 
wyślę do ciebie kogoś, kto przybędzie tu dzięki furii 
Oss$go, i tak zyskasz przewodnika. Będzie to ostatni 
marynarz ostatniego statku, który wyprawił się na 
poszukiwanie Zachodu przed wzejściem Gwiazdy. Teraz wracaj 
na ląd!  
   Nagle rozległ się grzmot i nad morzem zalśniła 
błyskawica.  W jej blasku ujrzał Tuor Ulma niczym potężną, 
srebrną wieżę, zwieńczoną tańczącymi płomieniami, i zawołał, 
przekrzykując ryk wiatru: 
   - Idę, panie! Lecz me serce już tęskni za Morzem! 
   Wtedy Ulmo uniósł ogromny róg i zagrał na nim jedną 
jedyną nutę, przy której skowyt wichury zdawał się jedynie 
szmerem wieczornej bryzy. A Tuorowi, kiedy usłyszał ten 
dźwięk, który ogarniał całą jego istotę i przepełniał ją bez 
reszty, wydało się, jakby brzegi Śródziemia zniknęły, a 
przed oczami stanęły mu wszystkie wody świata: od wąskich 
górskich strumieni po ujścia potężnych rzek, od nabrzeżnych 
płycizn po głębie oceanu. Ujrzał Wielkie Morze, jego 
niespokojną powierzchnię, przedziwne morskie stwory i 
pozbawione światła głębiny, w których rozlegają się głosy 
straszliwe dla uszu śmiertelnika. Całą tę ogromną przestrzeń 
ogarnął nagle bystrym wzrokiem Valara; widział nieruchomą 
powierzchnię wód i odbijające się w niej oko Anaru, 
połyskujące w świetle rogatego księżyca zmarszczki, toczące 
się z dziką wściekłością góry fal, które załamują się na 
skałach Wysp Cienia. Zaś jeszcze dalej od Śródziemia, tam, 
gdzie wzrok ledwo sięga, dostrzegł górę, wznoszącą się ku 
niebu wyżej, niźli mógł to ogarnąć jego umysł. Jej szczyt 
skrywała lśniąca chmura, a u stóp błyszczała długa linia 
brzegowa. I kiedy wysilał słuch, by dosłyszeć szum owych 
odległych fal, i starał się dojrzeć wyraźniej dalekie 
światło, dźwięk rogu ucichł i Tuor znów znalazł się pośród 
burzy. Niebo ponad jego głową rozdarła rozwidlona 
błyskawica. Ulmo zniknął, a na morzu szalał sztorm, gdy 
gniew Oss$go uderzał w mury Nevrastu.  
   Wtedy Tuor umknął przed furią wód i z wielkim trudem 
zdołał wspiąć się na wyższe tarasy. Wichura bowiem pchała go 
ku skalnej ścianie, a kiedy dotarł do szczytu, ostry powiew 
powalił go na kolana. Schronił się tedy w mrocznej i pustej 
sali i przesiedział całą noc na kamiennym tronie Turgona. 
Nawet kolumny wspierające sklepienie dygotały pod naporem 
burzy, a Tuorowi zdawało się, że w porywach wichru słyszy 
jęki i okrzyki bólu. Zdrzemnął się jednak nieco, nękany 
przez nocne koszmary, z których po przebudzeniu nic nie 
pamiętał - z wyjątkiem jednego.  W tym śnie ujrzał wyspę, a 
na jej środku stromą górę. Za górą zachodziło słońce, a na 
nieboskłon wypełzały cienie, wszelako ponad szczytem 
jaskrawym blaskiem świeciła jedna, oślepiająca gwiazda.  
   Po tej wizji Tuor zapadł w głęboki sen, bowiem jeszcze 
przed świtem burza ustała, a wiatr przegnał czarne chmury 
nad wschodnią część świata. Gdy się zbudził, w sali panował 
szary półmrok. Tuor opuścił wyniosły tron i powędrował ku 
wyjściu, po drodze natykając się na stado morskich ptaków, 
które schroniły się tu przed sztormem. Wyszedł na dwór w 
chwili, gdy ostatnie gwiazdy blakły na zachodzie, zwiastując 
nadejście dnia. Tuor przekonał się, że wielkie nocne fale 
dotarły daleko w głąb lądu, pozostawiając swe piętno na 
szczytach klifów. Nawet tarasy były usłane wodorostami i 
zasypane drewnem, które zwykle unosiło się na wodzie. 
Spojrzawszy zaś na dół dostrzegł wysokiego elfa, odzianego w 
przemoczony szary płaszcz, wspartego o kamienną ścianę. 
Wokół walały się deski wraku. Obcy siedział w milczeniu, 
wpatrzony ponad zaśmieconą plażą w dal, w morze. Wokół 
panowała cisza, zakłócana jedynie gniewnym szumem fal. Gdy 
tak Tuor stał i spoglądał na milczącą szarą postać, 
przypomniały mu się słowa Ulma i nagle usłyszał, jak 
wypowiada obce imię: 
   - Witaj, Voronw$! Oczekiwałem cię. 
   Wtedy elf odwrócił się i uniósł wzrok, a Tuor napotkawszy 
przeszywające spojrzenie szarych jak morze oczu poznał, że 
oto stoi przed nim Noldor wysokiego rodu. Kiedy jednak 
przybysz ujrzał Tuora stojącego bez ruchu na skale, 
spowitego w płaszcz szary niczym cień, spod którego błyskała 
zbroja elfów, w jego oczach pojawił się lęk.  
   Trwali tak przez chwilę, przyglądając się sobie nawzajem, 
aż wreszcie elf wstał i nisko pokłonił się Tuorowi.  
   - Kim jesteś, panie? - spytał. - Długi czas spędziłem na 
bezlitosnym morzu. Powiedz, proszę, jak wielkie zmiany 
zaszły w tym kraju od czasu, gdy po raz ostatni postawiłem 
stopę na lądzie? Czy Cień upadł? Może Ukryty Lud opuścił swą 
fortecę?  
   - Nie - odparł Tuor. - Cień jeszcze wzrósł w potęgę, a 
to, co ukryte, pozostało w ukryciu.  
   Voronw$ spojrzał na niego i umilkł na długą chwilę. 
   - Lecz kimże ty jesteś? - spytał wreszcie - Mój lud 
opuścił ten kraj wiele lat temu i odtąd nikt tu już nie 
mieszkał. Teraz zaś poznaję, że mimo twego odzienia nie 
jesteś jednym z nich, jak sądziłem, lecz pochodzisz z 
plemienia ludzi.  
   - Owszem - potwierdził Tuor. - Ty natomiast, czy jesteś 
ostatnim marynarzem z ostatniego statku, który wypłynął z 
przystani C@rdana na poszukiwanie Zachodu?  
   - Tak - odrzekł elf. - A miano me Voronw$ syn Aronw$go. 
Nie pojmuję jednak, skąd znasz me imię.  
   - Poznałem je, bowiem Pan Wód przemówił do mnie 
wczorajszego wieczoru i oznajmił, iż ocali cię przed gniewem 
Oss$go po to, byś był mi przewodnikiem.  
   Na to Voronw$ zakrzyknął w strachu i podziwie: 
   - Rozmawiałeś z Ulmem Potężnym? Zatem wielka musi być twa 
odwaga i wielki cel, do którego zdążasz! Gdzież jednak mam 
cię poprowadzić, panie? Jesteś wszak chyba królem wśród 
ludzi i wiele sług czeka na twe rozkazy.  
   - Przeciwnie, jestem zbiegłym niewolnikiem - odparł Tuor 
- i banitą w obcej krainie. Mam jednak wiadomość, którą 
muszę przekazać Turgonowi z Ukrytego Plemienia. Czy wiesz, 
która droga doń prowadzi?  
   - W tych czasach zła wielu staje się rabami i wygnańcami, 
choć zgoła inne jest ich urodzenie. Czuję, że pochodzisz z 
rodu władców plemienia śmiertelników. Gdybyś jednak był 
nawet najdostojniejszym spośród twego ludu, nadal nie 
dawałoby ci to prawa do poszukiwania Turgona i twa wyprawa 
spełzłaby na niczym. Nawet gdybym doprowadził cię do wrót 
jego królestwa, i tak nie mógłbyś ich przekroczyć.  
   - Nie proszę, abyś przeprowadził mnie przez bramę - 
odrzekł Tuor. - Tam Wyrok zmierzy się ze Słowem Ulma. I jeśli 
Turgon nie zechce mnie widzieć, moja misja zakończy się, a 
Przeznaczenie zwycięży. A co do moich praw: jestem Tuor syn 
Huora i krewniak H#rina, które to imiona Turgon z pewnością 
pamięta. Przychodzę też z polecenia Ulma. Czyżby Turgon 
zapomniał o słowach, jakie niegdyś od niego usłyszał? 
"Pamiętaj, że ostatnia nadzieja Noldorów przyjdzie zza 
Morza"? Albo "Kiedy niebezpieczeństwo przybliży się, z 
Nevrastu przyjdzie ktoś, aby cię ostrzec." Ja jestem tym, 
którego przyjście zapowiedziano, i przyodziałem się w strój, 
jaki na mnie czekał.  
   Tuor sam zdumiał się, słysząc swe słowa, bowiem nie znał 
dotąd przepowiedni, jaką wypowiedział Ulmo do Turgona przed 
odejściem elfów z Nevrastu. Nikt zresztą o niej nie słyszał, 
poza Ukrytym Plemieniem. Tym bardziej zdumiony był Voronw$.  
Odwrócił się ku Morzu, spojrzał w dal i westchnął: 
   - Niestety! Nie chciałem już nigdy tam wracać. I często 
przysięgałem sobie, że jeśli kiedykolwiek postawię jeszcze 
stopę na stałym lądzie, zamieszkam w spokoju z dala od 
Cienia na północy, w Przystani C@rdana albo na zielonych 
polach Nan-tathren, gdzie wiosna jest słodsza niż można 
wymarzyć.  Jeżeli jednak podczas mych wędrówek zło wzrosło w 
siłę i niebezpieczeństwo zagraża memu ludowi, muszę tam 
powrócić. - Spojrzał na Tuora - Zaprowadzę cię do ukrytych 
bram, bowiem mądrość nie pozwala zlekceważyć rady Ulma.  
   - Zatem wyruszymy razem, jak nam poruczono - stwierdził 
Tuor - Nie rozpaczaj jednak, Voronw$! Serce me bowiem 
przeczuwa, że czeka cię długa droga, a twa nadzieja powróci 
do Morza.  
   - Jako i twoja - odrzekł Voronw$. - Teraz jednak musimy 
śpiesznie wyruszyć w drogę.  
   - Racja - zgodził się Tuor. - Ale dokąd mnie powiedziesz i 
jak daleko? Czy nie winniśmy się najpierw zastanowić, jak 
przeżyjemy w głuszy i, jeśli droga będzie długa, jak 
zdołamy przetrwać bezlitosną zimę?  
   Voronw$ jednak nie chciał zdradzić żadnych szczegółów, 
dotyczących drogi. 
   - Znasz siłę ludzi - powiedział. - Co do mnie, należę do 
plemienia Noldorów, i długi musiałby być głód, sroga zima, 
nim zdołałyby powalić jednego z tych, którzy przebyli lody 
Helcarax$. Jak sądzisz, co pozwalało nam przeżyć niezliczone 
dni pośród słonych morskich wód? Czyżbyś nie słyszał o 
sucharach elfów? Mam nadal przy sobie to, co każdy marynarz 
oszczędza na czarną godzinę. - I pokazał ukrytą pod 
płaszczem zapieczętowaną sakwę. - Woda i zimno nie mogą im 
zaszkodzić, póki ich nie otworzymy. Musimy jednak zachować 
tę sakwę do dnia największej potrzeby. Bez wątpienia zresztą 
wygnaniec i łowca potrafi znaleźć dość pożywienia, nawet w 
najgorszej porze roku.  
   - Być może - odparł Tuor. - Lecz nie wszędzie można 
polować bezpiecznie, nawet jeśli znajdziemy dość zwierzyny. 
A myśliwi wędrują powoli. 

   Tak tedy Tuor i Voronw$ przygotowali się do odejścia. 
Tuor, poza zabranym z sali rynsztunkiem, wziął strzały, a 
włócznię, na której runami elfów z Północy wypisano jego 
imię, powiesił na ścianie na znak tego, co zaszło. Voronw$ 
nie miał żadnej broni poza krótkim mieczem.  
   Nim słońce na dobre wspięło się na niebo, opuścili 
starożytną siedzibę Turgona i Voronw$ poprowadził Tuora na 
zachód, po stromych zboczach Góry Taras, przez rozległy 
półwysep. Tam, gdzie kiedyś biegł trakt z Nevrastu do 
Brithombaru, pośród starych, porośniętych darnią grobli wiła 
się zielona ścieżka. I tak wędrowcy znaleźli się w 
Beleriandzie, w północnej części Falasu, stamtąd zaś, 
skręciwszy na zachód, dotarli do mrocznych podgórzy Ered 
Wethrin. Skryci pod ich osłoną zatrzymali się na popas aż do 
zmierzchu. Bowiem choć wciąż jeszcze daleka droga dzieliła 
ich od starodawnych grodów Falathrimów, Brithombaru i 
Eglarestu, w których teraz osiedli orkowie, to jednak cała 
kraina roiła się od szpiegów Morgotha.  Bał się on okrętów 
C@rdana, które czasami najeżdżały wybrzeża, sprzymierzone z 
oddziałami, wyprawianymi z Nargothrondu.  
   Gdy tak owinięci w płaszcze niczym cienie przycupnęli pod 
wzgórzami, Tuor i Voronw$ prowadzili długie rozmowy. Tuor 
wypytywał elfa o Turgona. Voronw$ jednak niechętnie 
wspominał o tych sprawach i wolał opowiadać o siedzibach na 
wyspie Balar i o Lisgardh, krainie trzcin u ujścia Sirionu.  
   - Liczba osiadłych tam elfów stale rośnie - mówił - wciąż 
bowiem nowi umykają ze wszystkich rodów, lękając się 
Morgotha i znużeni wojną. Ja jednak nie z własnego wyboru 
porzuciłem mój lud. Gdyż po Bragollach i przerwaniu 
oblężenia Angbandu po raz pierwszy w sercu Turgona zagościł 
lęk, że Morgoth może okazać się zbyt silny. Tegoż roku 
wyprawił z sekretną misją kilku posłańców, pierwszych ze 
swego ludu, którzy z powrotem przekroczyli bramy. Ruszyli w 
dół Sirionu na wybrzeże wokół Ujścia i tam wybudowali 
statki. Nic jednak nie zdziałali poza tym, że dotarli na 
wielką Wyspę Balar i tam założyli samotną osadę, z dala od 
cienia Morgotha. Bowiem Noldorowie nie znają sztuki budowy 
statków, które zniosłyby długo fale Beleageru Wielkiego.  
Gdy jednak później Turgon usłyszał o splądrowaniu Falasu i 
zniszczeniu starożytnych Przystani Budowniczych Okrętów, 
które leżą teraz przed nami, i kiedy powiedziano mu, iż 
C@rdan ocalił resztkę swego ludu i pożeglował na południe, 
do Zatoki Balar, postanowił wyprawić nowych posłańców. 
Zdarzyło się to niedawno, a przecież zdaje się najdłuższym 
okresem mego życia. Ja bowiem byłem jednym z tych, których 
wysłał, gdyż wiekiem młody jestem pośród Eldarów. Urodziłem 
się tu, w Śródziemiu, w krainie Nevrastu. Matka moja wywodzi 
się ze szczepu Szarych Elfów z Falas, pokrewnych samemu 
C@rdanowi - w początkach królestwa Turgona w Nevraście 
wymieszało się wiele ludów - i po niej odziedziczyłem 
tęsknotę za morzem. Toteż znalazłem się wśród wybranych. 
Nasza misja miała nas doprowadzić do C@rdana; chcieliśmy 
prosić go o pomoc w budowie statków, by nasze posłanie i 
błaganie o pomoc mogło dotrzeć do Władców Zachodu, gdyż 
inaczej wszystko byłoby stracone. Ja jednak zwlekałem po 
drodze. Niewiele widziałem krain Śródziemia, a przybyliśmy 
do Nan-tathren w rozkwicie wiosny. Dziwny czar rzuca na 
wędrowca ten piękny kraj, Tuorze. Sam to odkryjesz, jeśli 
twe stopy staną kiedyś na południowych szlakach, wiodących 
wzdłuż Sirionu. Tam każdy uleczy się z tęsknoty za morzem, 
poza tymi jedynie, których dosięgła już Klątwa. Tam Ulmo 
jest tylko sługą Yavanny, a ziemia wydaje z siebie bogactwo 
piękna, które przerasta wyobrażenia tych, co żyją pośród 
skalnych wzgórz północy. W tym kraju Narog łączy się z 
Sirionem, i ich wody, nie spiesząc już dalej, rozlewają się 
szeroko i spokojnie wśród łąk. Wokół lśniącej rzeki rośnie 
tatarak niczym kwitnący las, a trawa jest pełna kwiatów, 
które są jak klejnoty, jak dzwonki, jak złote i czerwone 
płomyki, jak miriady wielobarwnych gwiazd na zielonym 
firmamencie. Lecz najpiękniejsze są wierzby z Nan-tathren, 
bladozielone lub srebrzyste w powiewach wiatru. Szelest ich 
niezliczonych liści to cudowna muzyka. Dni i noce mijały 
niepostrzeżenie, podczas gdy ja stałem po kolana w trawie, 
zasłuchany i oczarowany, i zapomniałem, co to zew Morza.  
Wędrowałem, nadając nazwy nowym kwiatom, przechadzałem się w 
półśnie pośród śpiewu ptaków i bzyczenia pszczół i much. 
Nadal zapewne żyłbym tam w rozkoszy, porzuciwszy mój lud, 
nie dbając jednako o statki Telerich i miecze Noldorów, lecz 
mój los zdecydował inaczej. A może był to nawet sam Pan Wód, 
bowiem jego moc potężna jest w tej krainie.  
   Tedy postało mi w głowie, by sporządzić tratwę z 
wierzbowych gałęzi i popływać po jasnym łonie Sirionu. Tak 
też uczyniłem, i w ten sposób zostałem porwany. Pewnego 
dnia, gdy byłem na środku rzeki, zerwał się nagły wiatr i 
uniósł mnie ze sobą poza Krainę Wierzb, ku Morzu. Tym 
sposobem jako ostatni z posłańców przybyłem do C@rdana. Z 
siedmiu okrętów, które zbudował na prośbę Turgona, tylko 
jeden nie był jeszcze ukończony. Jeden po drugim pożeglowały 
na Zachód i jak dotąd żaden nie wrócił, nie było też o nich 
żadnych wieści.  
   Słone morskie powietrze na nowo przebudziło we mnie ducha 
plemienia matki. Z radością oglądałem morskie fale, ucząc 
się sztuki żeglarskiej tak łatwo, jakbym znał ją już 
wcześniej. Kiedy więc przygotowano ostatni, największy 
okręt, z zapałem wyruszyłem w drogę, powtarzając sobie w 
myślach: "Jeśli słowa Noldorów są prawdą, na Zachodzie 
kwitną łąki, z którymi Kraina Wierzb nie może się równać. 
Nic tam nie więdnie, a wiosna nie ma końca. Może nawet ja, 
Voronw$, zdołam tam dotrzeć. W najgorszym zaś razie wędrówka 
po wodach lepsza jest niźli Cień z Północy." Nie lękałem się 
też wcale, bowiem żadna fala nie zatopi okrętu Telerich.  
   Ale Wiekie Morze straszne jest, Tuorze synu Huora, i 
nienawidzi Noldorów, będąc narzędziem Klątwy Valarów. Kryje 
też w sobie gorsze rzeczy niźli śmierć w odmętach: 
nienawiść, samotność i obłęd; grozę wiatru i sztormu, ciszę 
i cienie, które odbierają wszelką nadzieję i chęć życia. 
Obmywa wiele wybrzeży, pełnych dziwów i zła, wiele też 
groźnych, straszliwych wysp wyłania się z otchłani. Nie będę 
nużył twego serca, synu Śródziemia, opowieścią o trudach 
siedmiu lat na Wielkim Morzu.  Przemierzyliśmy je od Północy 
aż na Południe, lecz nigdy nie dotarliśmy na Zachód. Ta 
droga jest bowiem dla nas zamknięta.  
   Wreszcie, w czarnej rozpaczy, znużeni światem, 
zawróciliśmy i umknęliśmy przed losem, który długo nas 
oszczędzał po to tylko, by w końcu uderzyć tym okrutniej. 
Gdyż w chwili, gdy z dala ujrzeliśmy górę, ja zaś 
wykrzyknąłem: "Patrzcie! Oto Taras i moja ojczysta kraina!", 
ocknął się wiatr, a z Zachodu napłynęły ciemne chmury, 
ciężarne grzmotem. Fale atakowały nas niczym żywe, złośliwe 
istoty, a pioruny waliły wokół. Gdy zaś pozostał jedynie 
bezbronny, goły kadłub, morze runęło nań wściekle. Jak 
jednak widzisz, ocalałem; ponieważ zdało mi się, że spośród 
fal nadeszła jedna, większa, a przecie spokojniejsza niż 
inne. Zalała mnie ona i porwała ze statku, unosząc wysoko na 
swym grzbiecie, a uderzywszy o brzeg, rzuciła mnie na darń i 
odbiegła, przelewając się przez urwisko niczym potężny 
wodospad.  Siedziałem tam ledwie godzinę, kiedy mnie 
znalazłeś, wciąż jeszcze oszołomionego burzą. Nadal czuję 
tamten lęk i gorzki żal, towarzyszący utracie wszystkich 
przyjaciół, z którymi wędrowałem tak długo i daleko, poza 
ziemie śmiertelnych.  
   Voronw$ westchnął, po czym dodał cicho, jakby do siebie: 
   - Lecz jakże pięknie błyszczały gwiazdy nad granicą świata, 
gdy czasami rozwiewały się kryjące Zachód chmury! Czy jednak 
widzieliśmy wtedy tylko obłoki w oddali, czy też rzeczywiście 
dojrzeliśmy przez moment, jak sądzili niektórzy, Góry Pelori, 
otaczające utracone ziemie, gdzie niegdyś był nasz dom, nie 
umiem powiedzieć. Hen, daleko stoją Góry Obronne, i mniemam, iż 
nikt ze śmiertelnych krain już tam nie powróci. - Po tych 
słowach Voronw$ umilkł; bowiem nadeszła noc i na niebie zabłysły 
zimne, białe gwiazdy. 
 
   Wkrótce potem Tuor i Voronw$ powstali i odwróciwszy się 
plecami do morza rozpoczęli swą długą wędrówkę w mroku. 
Niewiele da się o niej powiedzieć, bowiem cień Ulma skrywał 
Tuora i nikt nie dostrzegł ich przejścia, wśród lasów i 
skał, pól i bagien, pomiędzy zachodami i wschodami słońca. 
Szli jednak ostrożnie, wystrzegając się nocnych łowców 
Morgotha i omijając ubite trakty, uczęszczane przez ludzi i 
elfy. Voronw$ prowadził, a Tuor podążał za nim. Nie zadawał 
żadnych próżnych pytań, lecz wkrótce dostrzegł, że zmierzają 
stale na wschód, wzdłuż coraz wyższych łańcuchów górskich. 
Nie skręcili też na południe, co zdumiało Tuora, który 
podobnie jak wszystkie elfy i ludzie sądził, że Turgon 
osiadł z dala od pól bitewnych Północy.  
   Posuwali się wolno, o zmierzchu lub nocą, przemierzając 
dzikie bezdroża. Z królestwa Morgotha wyszła im na spotkanie 
surowa zima. Mimo osłony wzgórz wiatry były silne i mroźne, 
i wkrótce głęboki śnieg zasypał pagórki, a jego płatki 
wirowały w wąwozach i osiadały na drzewach lasu N#ath, zanim 
jeszcze zdążyły opaść zwiędłe liście. Tak więc, choć 
wyruszyli, nim minęła połowa Narqueli$, ostre mrozy H@sim$ 
zastały ich w pobliżu Źródeł Narogu.  
   Tam też, w szarym brzasku dnia, zatrzymali się na popas 
po ciężkiej nocy i Voronw$ z rozpaczą i lękiem rozejrzał się 
wokół.  Tam, gdzie kiedyś lśniły czyste wody Ivrin w wielkim 
kamiennym stawie, wyrzeźbionym przez spadające wody, gdzie 
kiedyś rozciągała się porośnięta drzewami dolina u podnóża 
wzgórz, ujrzał teraz krainę zniszczoną i splugawioną. Drzewa 
zostały spalone bądź wyrwane z korzeniami, kamienne brzegi 
stawu strzaskano tak, że wody Ivrin rozlały się szeroko i 
utworzyły wśród ruin wielkie, jałowe bagno. Pozostało 
jedynie zamarznięte błoto, a nad ziemią unosił się smród 
rozkładu.  
   - Niestety! Czyżby i tu zawitało zło? - zawołał Voronw$. 
- Dawniej Angband nie zagrażał temu miejscu, lecz ręka 
Morgotha sięga coraz dalej.  
   - Jest tak, jak powiedział mi Ulmo - odparł Tuor. - 
"Żródła spływają trucizną i moja władza nie sięga już tych 
krain." 
   - A przecież zło, które nawiedziło to miejsce, gorsze 
jest od orków. - stwierdził Voronw$. - Tu czai się strach. - 
Zaczął badać granice błota, aż wreszcie wyprostował się i 
krzyknął: - Taki, wielkie zło! - Skinął na Tuora i ten 
ujrzał przypominający głęboką bruzdę ślad prowadzący na 
południe. Po obu stronach, czasem rozmazane, czasem zastygłe 
jak kamień w zmarzłej ziemi, widniały odciski ogromnych 
szponiastych łap.  
   - Spójrz! - rzekł Voronw$, blednąc z lęku i odrazy. - 
Jeszcze niedawno był tu Wielki Gad Angbandu, najokrutniejszy 
stwór Nieprzyjaciela! Zbyt późno wyruszyliśmy z naszą misją 
do Turgona. Musimy się spieszyć.  
 
   Gdy tylko to powiedział, w lesie rozległ się głośny 
okrzyk i wędrowcy zastygli niczym szare głazy, nasłuchując. 
Głos jednak brzmiał pięknie, choć przepełniał go żal, i 
zdawało się, że powtarza czyjeś imię, jakby w poszukiwaniu 
zbłąkanego towarzysza. I kiedy tak stali, spośród drzew 
wynurzył się wysoki, odziany w czerń człowiek, dzierżący w 
dłoni nagi miecz.  Na ten widok zdumieli się, bowiem ostrze 
miecza także było czarne, i tylko jego krawędzie lśniły 
chłodnym blaskiem. Rozpacz wykrzywiała oblicze nieznajomego, 
a kiedy zoczył ruiny Ivrinu, zawołał z bólem: 
   - Ivrin, Faelivrin! Gwindorze, Belegu! Tu niegdyś 
zostałem uleczony. Teraz jednak nigdy już nie zakosztuję wód 
spokoju.  
   Z tymi słowy ruszył chyżo na Północ, jakby kogoś ścigał 
albo miał do spełnienia pilną misję. Usłyszeli jeszcze, jak 
wołał: "Faelivrin! Finduilas!", póki jego głos nie zamarł w 
lesie. Nie wiedzieli jednak, że Nargothrond padł, i że tym 
nieznajomym był T#rin, syn H#rina, zwany Czarnym Mieczem. 
Tak to jedyny raz skrzyżowały się ścieżki krewniaków, T#rina 
i Tuora.  
   Kiedy Czarny Miecz minął ich, Tuor i Voronw$ też ruszyli 
naprzód, choć nastał już dzień; bowiem wspomnienie jego bólu 
rzuciło na nich cień i nie mogli znieść sąsiedztwa 
splugawionego Ivrinu. Wkrótce jednak znaleźli sobie 
kryjówkę, gdyż kraj wokół nich wypełniało przeczucie 
nieszczęścia. Spali krótko i niespokojnie, a kiedy dzień 
chylił się ku zachodowi, nadeszła ciemność i spadł wielki 
śnieg, wraz z nocą zaś zjawił się trzaskający mróz. Odtąd 
śnieg i lód nie tajały ani przez chwilę i przez pięć 
miesięcy Sroga Zima, której pamięć przetrwać miała jeszcze 
długo, trzymała Północ w swych okowach. Mróz nękał Tuora i 
Voronw$go, lękali się też, że śnieg zdradzi ich ślady łowcom 
nieprzyjaciół, albo skryje zdradziecko nieznane 
niebezpieczeństwa. Wędrowali tak dziewięć dni, coraz wolniej 
i z większym trudem, a Voronw$ zboczył nieco na północ, póki 
nie przekroczyli trzech strumieni-źródeł Teiglinu. Potem 
znów skręcili ku wschodowi, pozostawiając za sobą góry i 
przecinając Glithui, aż wreszcie dotarli do strumienia 
Malduiny, zamarzniętego i czarnego. 
   Wtedy Tuor przemówił do Voronw$go: 
   - Tobie może srogi mróz nie przeszkadza, ja jednak już 
wkrótce rozstanę się z życiem.  
   Położenie ich bowiem nie wróżyło nic dobrego: od wielu 
dni nie znaleźli w głuszy nic do jedzenia, a zapasy chleba 
podróżnego skurczyły się znacznie; poza tym byli 
przemarznięci i znużeni.  
   - Niedobrze jest znaleźć się między Klątwą Valarów a 
złością Nieprzyjaciela - zauważył Voronw$. - Czyżbym umknął 
z paszczy morza po to tylko, by spocząć pod śniegiem?  
   Tuor jednak rzekł: 
   - Jak daleko mamy jeszcze iść? Musisz wreszcie ujawnić 
przede mną swój sekret. Czy prowadzisz mnie prostą drogą? 
Jeśli bowiem mam zużyć ostatnie siły, chciałbym mieć 
pewność, że nie pójdą na marne.  
   - Poprowadziłem cię tak prosto, jak na to zezwala 
bezpieczeństwo - odparł Voronw$. - Wiedz tedy, iż Turgon 
nadal mieszka na północnych rubieżach krainy Eldarów, choć 
niewielu w to wierzy. Cały czas zbliżamy się do niego, lecz 
droga przed nami jeszcze daleka, nawet lotem ptaka. Czeka 
nas przeprawa przez Sirion, gdzie być może czyha wielkie 
zło. Wkrótce bowiem dotrzemy do gościńca, który w dawnych 
dniach prowadził z Wieży króla Finroda aż do Nargothrondu. 
Szlak ten obserwują słudzy Nieprzyjaciela i często nim 
wędrują.  
   - Uważałem się za najtwardszego z ludzi - stwierdził Tuor 
- i przeżyłem wiele ciężkich zim w górach. Wtedy jednak 
miałem jaskinię i ogień. Wątpię, czy na długo starczy mi sił 
na tym okrutnym mrozie, gdy brak jedzenia. Ruszajmy jednak 
dalej.  
   - Nie mamy innego wyboru - odrzekł elf - chyba że 
położymy się tu i zaśniemy w śniegu.  
   Przez cały dzień parli naprzód, uznając, że groźba ze 
strony wrogów mniejsza jest niż niebezpieczeństwa zimy. W 
miarę wędrówki jednak napotykali coraz mniej śniegu, gdyż 
zdążali teraz na południe, do Doliny Sirionu, pozostawiając 
za sobą góry Dor-lominu. W zapadającym zmierzchu dotarli 
wreszcie do gościńca, leżącego u stóp wysokiego, 
porośniętego drzewami wału.  Nagle usłyszeli jakieś głosy i 
zerkając czujnie zza drzew ujrzeli w dole czerwone światło. 
To banda orków rozbiła obóz pośrodku drogi, przycupnięta 
wokół wielkiego ogniska.  
   - Gurth an Glamhoth! - mruknął Tuor. - Czas, by spod 
płaszcza dobyć miecza. Zaryzykuję życie, byle zdobyć to 
ognisko, i nawet mięso orków będzie mi prawdziwą ucztą.  
   - Nie! - odparł Voronw$. - W tej misji posłuży nam tylko 
płaszcz. Musisz zrezygnować - albo z ognia, albo z wizyty u 
Turgona. Ta banda nie jest w głuszy sama. Czyż twoje 
śmiertelne oczy nie dostrzegają w oddali ogni następnych 
posterunków, na północy i południu? Zaraz mielibyśmy ich na 
karku. Zważ moje słowa, Tuorze! Prawo Ukrytego Królestwa 
zabrania, by ktoś, komu pościg depcze po piętach, choćby 
zbliżył się do jego bram. Tego prawa nie złamię ani na 
rozkaz Ulma, ani nawet w obliczu śmierci. Jeśli zaalarmujesz 
orków - odejdę.  
   - Zatem zostawię ich w spokoju - stwierdził Tuor. - Ale 
obym dożył dnia, gdy nie będę musiał kryć się przed garścią 
orków niczym tchórzliwy pies.  
   - Chodź zatem! - rzucił Voronw$. - Nie zastanawiaj się 
dłużej, bo nas zwęszą. Idź za mną!  
   Przekradli się między drzewami na północ, idąc z wiatrem, 
aż znaleźli się w połowie drogi między dwoma ogniskami. Tam 
zatrzymali się dłużej, nasłuchując.  
   - Nie słyszę, aby ktoś poruszał się na drodze - oznajmił 
elf - Nie wiemy jednak, co czai się w cieniach. - Rozejrzał 
się dokoła i zadrżał. - W powietrzu czuć zło. Tam leży 
kraina, do której wiedzie nas nadzieja życia, lecz po drodze 
czyha śmierć.  
   - Śmierć nas otacza - odrzekł Tuor. - Lecz sił pozostało 
mi jedynie na najkrótszą z dróg. Tu muszę przekroczyć 
gościniec albo zginąć. Zaufam mocy okrycia Ulma i ciebie też 
pod nim schowam. Teraz ja poprowadzę!  
   To mówiąc, podkradł się do brzegu drogi. Następnie 
przyciągnął do siebie Voronw$go, rozpostarł nad nim fałdy 
szarego płaszcza Pana Wód i ruszył naprzód.  
 
   Wokół panowała cisza. Zimny wiatr westchnął, przemykając 
pradawną drogą, po czym i on umilkł. Tuor wyczuł nagłą 
zmianę w powietrzu, jakby dech krainy Morgotha na chwilę 
zamarł. Ich twarze musnął, zwiewny niczym wspomnienie Morza, 
lekki powiew z Zachodu. Jak gnany wiatrem strzęp szarej mgły 
przecięli kamienną drogę i zapadli w zarośla po wschodniej 
stronie.  
   Nagle w pobliżu rozległ się dziki okrzyk, któremu 
odpowiedziały liczne głosy wzdłuż drogi. Zagrzmiał chrapliwy 
ryk rogu i tupot biegnących stóp. Tuor jednak nie cofnął 
się. W niewoli na tyle poznał mowę orków, by móc zrozumieć 
znaczenie tych krzyków: wartownicy zwietrzyli ich i 
usłyszeli, lecz nie mogli ich dostrzec. Rozpoczęły się łowy. 
Tuor, potykając się, desperacko parł naprzód, z Voronw$m u 
boku, po długim zboczu porośniętym gęstymi krzakami jagód i 
kolcolistu, pośród kęp jarzębiny i niskich brzóz. Na 
szczycie parowu przystanęli, nasłuchując dobiegających z 
dołu wrzasków i orkowej szamotaniny.  
   Obok nich, z plątaniny wrzośca i jeżyn, sterczał głaz, a 
pod nim widniała nora z rodzaju tych, w jakich mogłoby ukryć 
się ścigane zwierzę w nadziei, że umknie nagonce lub 
przynajmniej drogo sprzeda swe życie. Tam właśnie, w głęboki 
cień, Tuor wciągnął Voronw$go. Okryci szarym płaszczem 
leżeli obok siebie, dysząc jak zmęczone lisy. Nie odezwali 
się ani słowem, uważnie nadstawiając ucha.  
   Okrzyki łowców powoli cichły, bowiem orkowie nigdy nie 
zapuszczają się daleko w głuszę, poprzestając na 
przeczesywaniu drogi. Niewiele dbali o zbłąkanych wygnańców 
- to szpiegów się lękali i zbrojnych zwiadowców 
nieprzyjaciół. Bowiem Morgoth ustanowił straże na trakcie 
nie po to, by pochwycić Tuora i Voronw$go (o których jak na 
razie nic nie wiedział), czy innych przybyszów z Zachodu, 
lecz by wypatrywały Czarnego Miecza, aby nie mogł ścigać 
uprowadzonych z Nargothrondu jeńców i sprowadzić pomocy z 
Doriath.  
   Minęła noc i na pustkowiach znów zaległa cisza. Znużony 
Tuor zasnął, okryty płaszczem Ulma, lecz Voronw$ przekradł 
się naprzód i stanął bez ruchu, milczący jak głaz, 
przeszywając mrok bystrym wzrokiem elfa. O świcie zbudził 
Tuora, który wyjrzawszy na dwór stwierdził, iż pogoda 
poprawiła się, a czarne chmury odpłynęły w dal. W czerwonym 
blasku jutrzenki ujrzał daleko przed sobą szczyty 
niezwykłych gór, połyskujące na tle wschodnich zórz.  
   Voronw$ powiedział cicho: 
   - Alae! Ered en Echoriath, ered e mbar n@n! - Wiedział 
bowiem, że spoglądają na Góry Okrężne, tworzące mury 
królestwa Turgona. Poniżej na wschodzie, w głębokiej 
cienistej dolinie lśniły jasne wody Sirionu, sławione w 
pieśniach. A za nimi, aż po strzaskane wzgórza u stóp gór, 
rozciągała się spowita w mgły szara kraina.  
   - Tam oto leży Dimbar - rzekł Voronw$. - Obyśmy już do 
niego dotarli! Nasi wrogowie rzadko ważą się tam wkraczać. 
Tak przynajmniej było, póki w wodach Sirionu kryła się 
jeszcze moc Ulma. Teraz jednak wszystko mogło ulec zmianie - 
poza niebezpieczeństwami przeprawy. Rzeka jest głęboka i 
bystra, nawet Eldarom trudno ją przekroczyć. Ja jednak 
dobrze cię poprowadziłem: oto widać przed nami Bród 
Brithiach w miejscu, gdzie Wschodni Gościniec, w dawnych 
czasach biorący początek u stóp Góry Taras na zachodzie, 
przekracza rzekę. Dziś nikt nie śmie korzystać z tego brodu 
- człowiek, elf, czy ork, chyba w palącej potrzebie, jako że 
droga ta prowadzi do Durgothrebu i krainy zgrozy pomiędzy 
Gorgoroth a Obręczą Meliany. Dawno już wchłonęła ją głusza, 
pozostawiając jedynie wąską ścieżkę pośród krzaków i cierni.  
   Wtedy Tuor podążył wzrokiem za wskazaniem Voronw$go i 
hen, w dali ujrzał migotanie wody, połyskującej w ulotnym 
blasku świtu; dalej jednak czyhała ciemność, tam bowiem 
zaczynała się wielka puszcza Brethilu, sięgająca daleko na 
południe, ku odległym wyżynom. Ostrożnie ruszyli dalej, 
schodząc po zboczu doliny, póki wreszcie nie dotarli do 
starożytnej drogi, opadającej w dół od rozstajów na granicy 
Brethilu, gdzie krzyżowała się z traktem z Nargothrondu. I 
Tuor spostrzegł, że znaleźli się w pobliżu Sirionu. W tym 
miejscu brzegi jego głębokiego wąwozu opadały nagle, a nurt, 
zdławiony dotąd wielką liczbą kamieni, rozlewał się, 
tworząc szerokie płycizny, pełne szmerów wzburzonych 
strumieni. Nieco dalej strumienie owe łączyły się ponownie, 
wyżłobiwszy nowe koryto, i umykały ku lasowi, znikając w 
dali w gęstej mgle, której nie mógł przebić wzrok Tuora. Tam 
bowiem, o czym nie wiedział, leżała północna marchia 
Doriath, skryta w cieniu Obręczy Meliany.  
   Tuor chciał natychmiast pospieszyć do brodu, lecz Voronw$ 
zatrzymał go, mówiąc: 
   - Przez Brithiach nie możemy przeprawić się w świetle 
dnia, musimy też upewnić się, że nikt nas nie ściga.  
   - A zatem będziemy tu siedzieć i gnić bezczynnie? - 
spytał Tuor. - Możliwość pościgu istnieje zawsze, dopóki 
trwa królestwo Morgotha. Chodź! Ruszajmy naprzód w cieniu 
Ulmowego płaszcza.  
   Jednak Voronw$ wciąż wahał się i oglądał na zachód, lecz 
szlak za nimi był pusty i wokół panowała cisza, zakłócana 
jedynie szumem rzeki. Uniósł wzrok ku pustemu szaremu niebu, 
po którym nie krążył żaden ptak. Nagle jego oblicze 
zajaśniało radością i wykrzyknął głośno: 
   - Wszystko w porządku! Brithiach jest nadal strzeżony 
przez wrogów Nieprzyjaciela. Orkowie nie podążą tu za nami i 
w cieniu płaszcza możemy bez strachu wędrować dalej.  
   - Cóż tam ujrzałeś? - chciał wiedzieć Tuor.
   - Krótki jest wzrok śmiertelnika! - rzekł Voronw$. - 
Widzę orły Crissaegrimu; zmierzają tutaj. Patrz!  
   Tuor stanął bez ruchu, wpatrzony w dal. Wkrótce wysoko w 
powietrzu dostrzegł trzy ptaki szybujące na mocnych 
skrzydłach z odległych szczytów gór, teraz ponownie skrytych 
w chmurach.  Powoli zniżały się, zataczając kręgi, aż 
wreszcie zawisły nad wędrowcami. Nim jednak Voronw$ zdążył 
zawołać do nich, orły zawróciły gwałtownie i pofrunęły na 
północ, wzdłuż rzeki.  
   - Chodźmy - powiedział Voronw$. - Jeśli w pobliżu jest 
jakiś ork, padł teraz pewnie twarzą w piach i czeka, póki 
orły nie odlecą daleko.  
   Pospieszyli chyżo w dół łagodnego zbocza, po czym 
przeprawili się przez Brithiach, czasem stąpając suchą nogą 
po łachach grubego żwiru, a czasem brodząc w wodzie, 
sięgającej najwyżej kolan. Woda była czysta i bardzo zimna, 
a płytkie kałuże w miejscach, gdzie kręte strumyki zabłąkały 
się między kamienie, pokrywał lód. Nigdy, nawet podczas 
Srogiej Zimy upadku Nargothrondu, mroźny oddech Północy nie 
skuł lodem głównegu nurtu Sirionu.  
   Po drugiej stronie brodu natknęli się na głęboki jar, 
przypominający stare koryto strumienia. Teraz nie płynęła 
nim woda, lecz zdawało się, iż kiedyś ten głęboki kanał 
został wyryty w skale przez rwący prąd, spływający z gór 
Echoriathu i niosący z sobą kamienie Brithiachu aż do 
Sirionu.  
   - Nareszcie! Znaleźliśmy je, choć niewielką miałem 
nadzieję! - wykrzyknął Voronw$. - Spójrz! Oto ujście Suchej 
Rzeki i droga, którą musimy pójść.  
   Zagłębili się w jar. Kiedy szlak skręcił na północ, 
otaczająca go kraina stała się bardziej górzysta, a ściany 
parowu wznosiły się coraz stromiej. Tuor potknął się w 
półmroku o jeden z kamieni, zaściełających nierówne koryto.  
   - Nie jest to dobra droga dla znużonych wędrowców - 
stwierdził. 
   - A jednak to szlak do Turgona - rzekł elf. 
   - Tym bardziej więc mnie zdumiewa, że wejście stoi 
otworem, niestrzeżone. Spodziewałem się zastać potężną bramę 
i liczne straże.  
   - Ujrzysz je jeszcze - odparł Voronw$. - To jedynie 
początek drogi. Od trzystu lat nie stanęła na niej niczyja 
stopa, poza nielicznymi tajnymi posłańcami. Odkąd zaś 
wkroczył na nią Ukryty Lud, użyto wszelkich sztuk, znanych 
Noldorom, aby ją ukryć. Czyż stoi otworem? Czy rozpoznałbyś 
ją, gdybyś nie miał mieszkańca Ukrytego Królestwa za 
przewodnika? Pewnie wziąłbyś ją za dzieło natury i wód w tej 
głuszy. I czyż nie ma tu orłów? To plemię Thorondora, 
niegdyś zamieszkujące nawet Thangorodrim, póki Morgoth nie 
wzrósł w siłę. Teraz, od czasu upadku Fingolfina orły 
zamieszkały w Górach Turgona. Prócz Noldorów jedynie one 
znają Ukryte Królestwo i strzegą nieba nad nim, choć nigdy 
dotąd żaden sługa Nieprzyjaciela nie ośmielił się wzlecieć w 
te przestworza. Znoszą też królowi wieści o wszystkim, co 
się dzieje w zewnętrznych krainach. Gdybyśmy byli orkami, to 
wierz mi, że zostalibyśmy pochwyceni i nasze ciała runęłyby 
z wielkiej wysokości na bezlitosne skały.  
   - Nie wątpię w to - rzekł Tuor. - Lecz przyszło mi na 
myśl, że w takim razie wieść o naszym przybyciu dotrze do 
Turgona jeszcze przed nami. Czy zaś będzie to zła, czy dobra 
nowina, tylko ty możesz wiedzieć.  
   - Ani dobra, ani zła. I tak nie zdołalibyśmy 
niepostrzeżenie przekroczyć Strzeżonej Bramy, a kiedy tam 
dotrzemy, Strażnicy sami stwierdzą, że nie jesteśmy orkami. 
To jednak nie wystarczy, aby przez nią przejść. Nie znasz 
jeszcze, Tuorze, niebezpieczeństwa, które nam zagrozi. A że 
cię ostrzegłem, nie wiń mnie za to, co może nas spotkać. Oby 
istotnie przemówiła moc Pana Wód! Gdyż tylko w tej nadziei 
zgodziłem się ciebie prowadzić. Jeśli ona zawiedzie, śmierć 
nadejdzie łacniej niż w głuszy i na mrozie.  
   Tuor jednak odrzekł: 
   - Nie kracz już więcej. Śmierć w głuszy jest pewna, zaś 
nie wierzę, byśmy mieli umrzeć przy Bramie. Prowadź mnie 
dalej!  
 
   Wiele mil wędrowali po kamieniach Suchej Rzeki, aż 
wreszcie nie mogli już iść dalej, a wieczór pogrążył w mroku 
wyschłe koryto. Wspięli się wtedy na wschodni brzeg i 
stanęli u stóp gór. Uniósłszy wzrok, ujrzał Tuor, iż różnią 
się one od wszystkich gór, jakie widywał dotąd. Ich zbocza 
były niczym gładkie ściany, spiętrzone jedna na drugiej, a 
każda dalej niż poprzednia, jak wieże o wielu piętrach. 
Zapadał jednak zmrok i otaczająca ich kraina stawała się 
szara i mglista, zaś Dolinę Sirionu spowijał cień. Voronw$ 
zaprowadził tedy Tuora do płytkiej jaskini w zboczu wzgórza, 
spoglądającej na samotne skały Dimbaru. Wpełzli tam i 
znaleźli ukrycie. Zjedli też ostatnie okruchy sucharów, a 
choć zmarznięci i zmęczeni, nie spali jednak. Tak Tuor i 
Voronw$ doczekali świtu osiemnastego dnia H@sim$, 
trzydziestego i siódmego dnia ich wędrówki, i ujrzeli 
wieżyce Echoriath, broniące wstępu do dziedziny Turgona, 
dzięki mocy Ulma umknąwszy zarówno Losowi, jak i Złu.  
   Gdy pierwszy brzask dnia przeniknął przez szare opary 
Dimbaru, z powrotem zsunęli się na dno Suchej Rzeki, która 
wkrótce skręciła na wschód, aż pod same górskie ściany. 
Nagle na drodze wyrosła ogromna góra o stromych zboczach, 
porośniętych splątanym gąszczem ciernistych drzew. W ten 
właśnie gąszcz prowadził kamienisty szlak. Nadal panowały 
tam nocne ciemności.  Drzewa wrastały głęboko w rzeczne 
koryto, a ich splecione gałęzie tworzyły nad nim tak gęste i 
niskie sklepienie, że Tuor i Voronw$ musieli czasem pełznąć 
pod nim niczym zwierz wpełzający do swej jamy.  
   Wreszcie jednak, po wielkich trudach, dotarli do stóp 
skały i ujrzeli w niej otwór, jak gdyby wylot tunelu 
wypłukanego w kamieniu przez wody, spływające z serca gór. 
Weszli do środka, a choć nie docierał tam żaden promyk 
światła, Voronw$ ruszył raźno naprzód. Tuor postępował za 
nim, wspierając dłoń na ramieniu przewodnika, lekko 
schylony, gdyż sklepienie tunelu wisiało tuż nad ich 
głowami. I tak wędrowali po omacku, krok za krokiem, aż w 
końcu poczuli, że skała pod ich stopami przestaje się 
wznosić, a zaściełające ją odłamki kamienia zniknęły. Wtedy 
zatrzymali się i odetchnęli głęboko, nasłuchując. Powietrze 
było świeże i rześkie, a wokół siebie wyczuwali wielką 
przestrzeń. Panowała całkowita cisza. Nie słychać było nawet 
szmeru wody. Tuorowi wydało się, że Voronw$ jest 
zaniepokojony i szepnął: 
   - Gdzie jest Strzeżona Brama? A może już ją minęliśmy? 
   - Nie - odparł Voronw$. - Dziwne jednak, by przybysz mógł 
dotrzeć tak daleko nie zauważony. Lękam się niespodziewanego 
ciosu z ciemności.  
   Ich szepty obudziły drzemiące echa, które odbijając się 
od sklepienia i niewidocznych ścian rozbrzmiały setkami 
syków i mamrotań. A gdy echa zamarły w skale, z samego serca 
ciemności Tuor usłyszał głos przemawiający w języku elfów - 
najpierw w Szlachetnej Mowie Noldorów, której nie znał, 
później zaś - w języku Beleriandu, choć z nieco dziwnym 
akcentem, jak u kogoś, kto od dawna nie zetknął się z 
krewniakami. .  
   - Stójcie! - rozkazał głos. - Czy jesteście 
przyjaciółmi, czy wrogami, nie ruszajcie się albo zginiecie.  
   - Jesteśmy przyjaciółmi - odparł Voronw$. 
   - Zatem róbcie, co każę. 
   Echa ich słów zamierały z wolna. Voronw$ i Tuor stali bez 
ruchu, a Tuorowi zdawało się, że minęła już cała wieczność.  
Serce ścisnął mu strach tak wielki, jak nigdy dotąd podczas 
tej pełnej niebezpieczeństw podróży. Wreszcie rozległ się 
tupot nóg, dźwięczący w tej pustce coraz głośniej niby 
marsz oddziału trolli.  Nagle zapłonęła latarnia elfów, a 
jej promień padł na stojącego przed Tuorem Voronw$go. Tuor 
jednak nie widział nic, poza oślepiającą gwiazdą w mroku, i 
wiedział, że póki oświetla go jej blask, nie wolno mu się 
ruszyć - ani naprzód, ani w tył.  
   Przez chwilę stali więc, skąpani w świetle, aż wreszcie 
głos powiedział: 
   - Ukażcie wasze oblicza! 
   Voronw$ odrzucił kaptur. Jego twarz zajaśniała w blasku 
lampy, wyraźna i twarda niczym wyciosana z kamienia. Tuor 
zdumiał się, widząc, jak jest piękna. Jego towarzysz 
przemówił dumnie: 
   - Czyż nie wiecie, kogo widzą wasze oczy? Jam jest 
Voronw$, syn Aranw$go z rodu Fingolfina. A może zapomniano o 
mnie w mej własnej krainie po kilku zaledwie latach? 
Zawędrowałem dalej, niż sięga myśl ze Śródziemia, a mimo to 
nadal pamiętam twój głos, Elemmakilu.  
   - Zatem Voronw$ winien także pamiętać prawa tego kraju - 
odparł głos. - Skoro wyruszył w drogę na królewski rozkaz, 
wolno mu wrócić - ale nie sprowadzić z sobą obcego. Czyn ten 
niweczy jego prawa i musi jako więzień stanąć przed obliczem 
króla, aby ten mógł go osądzić. Natomiast obcy podlega 
wyrokowi Straży i zależnie od niego czeka go śmierć bądź 
niewola. Niech wystąpi, bym mógł zdecydować.  
   Wtedy Voronw$ poprowadził Tuora ku światłu, a kiedy się 
zbliżyli, z cienia wyłoniło się wielu Noldorów w kolczugach 
i otoczyło ich, dobywając mieczy. Zaś Elemmakil, kapitan 
Straży, dzierżący w dłoni lśniącą lampę, przyjrzał im się 
bacznie.  
   - Nie oczekiwałem tego po tobie, Voronw$. - rzekł. - 
Długo byliśmy przyjaciółmi. Czemu zatem tak okrutnie każesz 
mi wybierać pomiędzy prawem a przyjaźnią? Gdybyś choć 
przywiódł ze sobą kogoś z innego rodu Noldorów i to byłoby 
źle. Ale ty odkryłeś Drogę przed jednym ze Śmiertelnych - 
bowiem po oczach poznaję, z jakiego wywodzi się plemienia. 
Ponieważ zaś poznał tajemnicę, nigdy więcej nie będzie 
wędrował swobodnie; a że śmiałek ów nie z naszego jest ludu, 
winienem go zabić - nawet jeśli to twój druh i jest ci 
drogi.  
   - W rozległych krainach zewnętrznych spotkać nas może 
wiele niezwykłych rzeczy, Elemmakilu, i czasem zostają nam 
powierzone zadania, o które nie prosiliśmy - odrzekł 
Voronw$. - A podróżnik często wraca do domu odmieniony. To 
co uczyniłem, uczyniłem z rozkazu ważniejszego, niźli prawa 
Straży. Tylko król może mnie osądzić, a także tego, co 
przychodzi ze mną.  
   Wtedy przemówił Tuor, wolny już od lęku: 
   - Przybywam z Voronw$m, synem Aranw$go, bowiem został on 
wyznaczony moim przewodnikiem przez Pana Wód. Tylko dlatego 
dozwolono mu umknąć przed gniewem Morza i Klątwą Valarów. 
Gdyż niosę posłanie od Ulma do syna Fingolfina i jemu tylko 
je przekażę.  
   Wtenczas Elemmakil spojrzał ze zdumieniem na przybysza. 
   - Kimże więc jesteś? - spytał - I skąd przychodzisz? 
   - Jestem Tuor, syn Huora z rodu Hadora, a mym krewniakiem 
jest H#rin. Imiona te, jak mi mówiono, znane są w Ukrytym 
Królestwie. Przybywam z Nevrastu, aby po wielu trudach 
odnaleźć tajemną bramę.  
   - Z Nevrastu? - powtórzył Elemmakil. - Powiadają, że nikt 
tam nie mieszka od czasu, gdy nasz lud opuścił te strony.  
   - I mówią prawdę. Zimne i puste stoją dworce Vinyamaru. A 
przecież stamtąd właśnie przychodzę. Powiedź mnie do tego, 
który zbudował niegdyś te sale.  
   - W sprawach takiej wagi nie do mnie należy osąd - 
stwierdził Elemmakil. - Chodźcie tedy do światła, które 
ukaże wiele rzeczy, potem zaś zaprowadzę was przed oblicze 
Strażnika Wielkiej Bramy.  
   Wydał rozkaz. Tuor i Voronw$ zostali otoczeni przez 
wysokich żołnierzy - dwóch z przodu, trzech za nimi. Kapitan 
wyprowadził ich z pieczary Straży Zewnętrznej. Długo 
wędrowali prostym korytarzem, póki w końcu nie ujrzeli przed 
sobą bladego światełka. Wreszcie dotarli do szerokiego łuku, 
wspartego po obu stronach na wysokich kolumnach, wyciosanych 
w skale. Pomiędzy nimi wisiała potężna krata ze 
skrzyżowanych drewnianych belek, cudownie rzeźbionych i 
nabijanych żelaznymi ćwiekami.  
   Elemmakil dotknął jej i krata uniosła się bez szmeru, 
przepuszczając ich. Tuor ujrzał, że stoją na końcu wąwozu, 
jakiego nigdy wcześniej nie widział ani nie wyobrażał sobie, 
że coś takiego może istnieć, choć długo wędrował w dzikich 
górach Północy; bowiem wobec Orfalch Echor Cirith Ninniach 
był jedynie małą bruzdą w skale. Tu ręce samych Valarów 
podczas pradawnych wojen u początków świata rozdarły potężne 
górskie pasmo. Ściany wąwozu były gładkie jak ociosane 
toporem i wznosiły się na niewyobrażalną wysokość. Hen, 
daleko z przodu widniała wstęga nieba, a na jej głębokim 
błękicie rysowały się czarne, poszarpane szczyty, odległe, 
lecz twarde i okrutne jak ostrza włóczni. Owe wyniosłe 
ściany zbyt były wysokie, by mogło przeniknąć je zimowe 
słońce, i choć już dawno nastał ranek, ponad szczytami gór 
lśniły gwiazdy, zaś niżej panował mrok, rozjaśniony jedynie 
bladym światłem lamp umieszczonych wzdłuż wspinającej się 
stromo drogi. Bowiem dno wąwozu wznosiło się gwałtownie ku 
wschodowi, a po swej lewej stronie, obok koryta strumienia, 
Tuor ujrzał szeroki trakt, wybrukowany kamieniami, 
prowadzący w górę i niknący w dalekich cieniach.  
   - Przekroczyłeś Pierwszą Bramę, Bramę z Drewna - oznajmił 
Elemmakil. - Oto droga. Spieszmy więc.  
   Jak daleko wiódł ów szlak, Tuor nie umiał zgadnąć, a 
kiedy ruszył naprzód, wielkie znużenie opadło nań niczym 
chmura. Mroźny powiew zaświstał na kamiennych ścianach i 
Tuor ciaśniej owinął się płaszczem.  
   - Zimny jest wiatr, wiejący z Ukrytego Królestwa! - 
stwierdził. 
   - Zaiste - dodał Voronw$ - obcym zdać się może, że duma 
pozbawiła sługi Turgona miłosierdzia. Długi i pełen trudu 
jest szlak Siedmiu Bram dla znużonego i głodnego wędrowca.  
   - Gdyby prawo nasze było mniej surowe, dawno już podstęp 
i nienawiść znalazłyby sposób, by nas zniszczyć. Wiesz o tym 
dobrze - odrzekł Elemmakil. - Znamy jednak litość. Tu nie 
ma jedzenia, a obcy nie może wrócić przez bramę, którą raz 
już przekroczył. Wytrzymajcie więc jeszcze, a przy Drugiej 
Bramie pragnienia wasze zostaną zaspokojone.  
   - Dobrze więc - odparł Tuor i ruszył naprzód, jak mu 
nakazano. Po chwili odwrócił się i ujrzał za sobą jedynie 
Elemmakila i Voronw$go.  
   - Nie trzeba więcej strażników - powiedział kapitan, 
odczytując jego myśli. - Z Orfalchu nie ma ucieczki ani dla 
elfa, ani dla człowieka.  
   I tak wędrowali stromą drogą, czasem wspinając się po 
długich schodach, czasem nierównym zboczem w złowieszczym 
cieniu urwiska, aż jakieś dwie mile od Drewnianej Bramy Tuor 
ujrzał, że szlak zagradza potężny mur, zbudowany w poprzek 
wąwozu, wzmocniony po obu stronach dwiema wieżami z 
kamienia. W murze ponad drogą widniał wielki łukowaty otwór 
zamknięty jednym ogromnym głazem. Gdy wędrowcy zbliżyli się, 
dostrzegli, że jego ciemna, gładka powierzchnia połyskuje w 
blasku białej lampy, wiszącej u szczytu łuku.  
   - Oto Druga Brama, Brama z Kamienia - oznajmił Elemmakil 
i pchnął lekko kamienną płytę. Obróciła się ona wokół 
niewidocznej osi, póki jej krawędź nie skierowała się ku 
nim, odsłaniając po obu stronach przejście. Przekroczywszy 
je, znaleźli się na dziedzińcu, pełnym zbrojnych strażników, 
odzianych w szare płaszcze. Nie padło ani jedno słowo, ale 
Elemmakil powiódł swych jeńców do komnaty pod północną 
wieżą, i tam przyniesiono im jadło i wino, a także dozwolono 
nieco odpocząć.  
   - Skromna może wydać się ta gościna - powiedział 
Elemmakil do Tuora. - Lecz jeśli potwierdzą się twe słowa, 
zostaniesz podjęty lepiej i szczodrzej.  
   - To mi wystarczy - odparł Tuor. - Słabe to serce, 
któremu potrzeba lepszego lekarstwa. - W istocie napój i 
jadło Noldorów wzmocniły go tak bardzo, że wkrótce gotów był 
ruszać w dalszą drogę.  
 
   Wkrótce dotarli do muru jeszcze wyższego i 
potężniejszego. W nim to osadzono Trzecią Bramę, Bramę z 
Brązu: wielkie, dwuskrzydłowe wrota, zawieszone tarczami i 
płytami z brązu, na których wyryto wizerunki licznych 
postaci i dziwne znaki. Ponad portalem wrót sterczały w górę 
trzy kanciaste wieże. Ich dachy i ściany pokrywała miedź, a 
wielka sztuka kowali elfów sprawiła, iż metal nigdy nie 
śniedział, połyskując niby ogień w blasku czerwonych 
latarni, umocowanych jak pochodnie wzdłuż murów. I znów w 
milczeniu przeszli przez bramę, a na dziedzińcu za nią 
ujrzeli jeszcze liczniejszy oddział straży, przybrany w 
kolczugi lśniące ognistym żarem; ostrza toporów żołnierzy 
błyszczały czerwienią. Ci, którzy strzegli tej bramy, 
wywodzili się w większości ze szczepu Sindarów z Nevrastu.  
   Teraz wyszli na najtrudniejszy odcinek traktu, bowiem w 
połowie Orfalchu szlak wiódł najbardziej stromym zboczem.  
Wspinając się Tuor ujrzał wyrastający przed nimi najwyższy, 
mroczny mur. Tak tedy zbliżyli się do Czwartej Bramy, Bramy 
Splecionego Żelaza. Wyniosłe i czarne były mury, których nie 
oświetlała choćby jedna latarnia. Na nich wznosiły się 
cztery żelazne wieże, a pomiędzy dwiema środkowymi 
umieszczono postać wielkiego orła, wykutą z żelaza na 
podobieństwo króla Thorondora - i wyglądało, jakby sam król 
przysiadł przed chwilą na szczycie po locie w przestworzach. 
I gdy Tuor, zdumiony, stanął naprzeciw bramy, wydało mu się, 
iż spogląda przez gąszcz pni i gałęzi niezniszczalnych drzew 
na blade równiny Księżyca. Bowiem przez ornamenty bramy, 
wykute na kształt drzew o pozwijanych korzeniach i 
splątanych gałęziach, ciężkich od kwiatow i liści, 
przeświecało światło. Dopiero przechodząc pod sklepieniem 
bramy pojął, iż działo się tak, ponieważ w grubym murze 
osadzono nie jedną, lecz trzy kraty, ustawione tak, że dla 
kogoś, kto przybywał drogą, każda z nich stanowiła tylko 
część wrót. Zaś widoczne za bramą światło było brzaskiem 
dnia.  
   Wspięli się już wysoko ponad niziny, z których 
przybywali, i droga za Żelazną Bramą biegła teraz po niemal 
równym terenie. Co więcej, minęli już koronę Echoriadu i 
szczyty górskie poczynały opadać gwałtownie ku wewnętrznym 
wzgórzom, a wąwóz otwierał się coraz szerzej. Jego zbocza 
były mniej strome i pokryte śnieżnym płaszczem. Odbite od 
śniegu promienie słoneczne lśniły srebrzystą poświatą pośród 
unoszącej się w powietrzu roziskrzonej mgły.  
   Minęli szeregi Żelaznej Gwardii, stojące tuż za Bramą. 
Ich płaszcze, kolczugi i długie tarcze były czarne; twarze 
żołnierzy zasłaniały przyłbice wykute na kształt orlich 
dziobów. Potem Elemmakil znów wyszedł naprzód, a oni ruszyli 
za nim zalaną białym blaskiem drogą. Tuor ujrzał obok traktu 
pasmo traw, pośród których niczym gwiazdy rozkwitały białe 
kwiaty uilos, niezapominek, które nie dbają o pory roku i 
nigdy nie więdną.  I tak, oszołomiony, czując dziwną lekkość 
w sercu, dotarł do Bramy ze Srebra.  
   Mur Piątej Bramy zbudowano z białego marmuru. Był on 
niski i szeroki, a wieńczyła go srebrna krata, rozpięta 
między pięcioma wielkimi marmurowymi kulami. Stało tam wielu 
odzianych w biel łuczników. Brama miała kształt trzech 
ćwierci koła, wykuto ją zaś ze zdobnego perłami z Nevrastu 
srebra na podobieństwo księżyca. Ponad Bramą, na środkowej 
kuli wznosiła się podobizna Białego Drzewa, Telperiona, 
sporządzona ze srebra i malachitu, o kwiatach z wielkich 
pereł z Balar. Za Bramą, na rozległym dziedzińcu, wykładanym 
zielonym i białym marmurem, czekali łucznicy w srebrzystych 
kolczugach i białopiórych hełmach, stu z każdej strony. 
Elemmakil powiódł Tuora i Voronw$go pomiędzy milczącymi 
szeregami, na długi biały trakt, biegnący wprost ku Szóstej 
Bramie. Gdy tak maszerowali, wzdłuż drogi pojawiały się 
coraz większe połacie murawy, a pośród srebrnych gwiazd 
uilos spoglądały na nich niewielkie kwiatki niczym małe, 
złote oczy.  
   Wreszcie dotarli do Złotej Bramy, ostatniej z pradawnych 
bram Turgona, wykutych przed Nirnaeth. Bardzo przypominała 
ona Bramę Srebrną, tyle że mur wzniesiono z żółtego 
marmuru, zaś jego zwieńczenie i kule były z czerwonego 
złota. Kul było sześć, a pośrodku, ze złotej piramidy 
wyrastał wizerunek Laurelinu, Słonecznego Drzewa, o 
wyrzezanych z topazu kwiatach, zwieszających się w gronach 
na długich złotych łańcuchach. Samą zaś Bramę przybrano 
złotymi kręgami o wielu promieniach, na podobieństwo słońca, 
umieszczonymi wśród mnogich granatów, topazów i żółtych 
diamentów. Na podwórcu stały trzy setki łuczników o długich 
łukach. Ich kolczugi były złocone, na hełmach kołysały się 
wysokie złote pióropusze, a wielkie okrągłe tarcze płonęły 
czerwienią niczym ogień.  
   Promienie słońca oświetlały teraz dalszą drogę, bowiem 
zbocza wzgórz po obu stronach były łagodne i zielone, a 
tylko na szczytach widniały śnieżne czapy. Elemmakil 
przyspieszył kroku, gdyż znajdowali się już blisko Siódmej 
Bramy, zwanej Wielką, Bramy ze Stali, którą Maeglin wykuł po 
powrocie z Nirnaeth, zamykającej szerokie wejście do Orfalch 
Echor.  
   Nie było tam żadnego muru. Po obu stronach drogi 
wyrastały dwie okrągłe, wysokie wieże, spoglądające na 
wędrowców licznymi oknami. Wieże te wznosiły się niczym 
stożki na siedem pięter, ku wieńczącym je błyszczącym 
stalowym iglicom. Pomiędzy nimi stała potężna krata ze 
stali, która nigdy nie rdzewiała, lecz połyskiwała zimną 
bielą. Było w niej siedem mocarnych stalowych kolumn, 
wyniosłych i grubych niczym silne młode drzewa, zakończonych 
okrutnymi bolcami, ostrymi niczym igły. Do siedmiu poziomych 
stalowych belek pomiędzy każdą parą kolumn umocowano po 
siedmiokroć siedem prostych stalowych prętów o czubkach 
płaskich i spiczastych jak ostrza włóczni. Pośrodku, nad 
najpotężniejszą z kolumn, wznosiła się podobizna królewskiego 
hełmu Turgona, wysadzanej diamentami Korony Ukrytego 
Królestwa.  
   W tej potężnej stalowej kracie Tuor nie dostrzegł żadnej 
bramy ani furty, gdy jednak podszedł bliżej, zdało mu się, 
iż pomiędzy prętami rozbłyska oślepiające światło. 
Osłoniwszy tedy oczy, stanął pełen grozy i zachwytu. 
Elemmakil ruszył naprzód, lecz żadne drzwi nie otwarły się 
pod jego dotknięciem. Trącił jednak jeden z prętów i 
ogrodzenie zaśpiewało niczym wielostrunna harfa czystymi 
dźwiękami tworzącymi harmonię, która rozdzwoniła się od 
wieży do wieży.  
   Natychmiast ukazali się strażnicy, lecz wszystkich 
wyprzedzał jeden, dosiadający białego rumaka. Zsiadł on z 
konia i podszedł ku nim. I choć potężny i szlachetny był 
Elemmakil, to przecież Ecthelion, Władca Źródeł, wspanialszy 
i godniejszy był od niego. W owych czasach pełnił on funkcję 
Strażnika Wielkiej Bramy. Odziany był w srebrzystą zbroję, 
zaś na głowie miał błyszczący hełm o stalowym szpicu 
zwieńczonym diamentem. Gdy zaś giermek wziął od niego 
tarczę, zabłysła jakby zroszona kroplami deszczu, zdobiły ją 
bowiem tysiące drobnych kryształów.  
   Elemmakil pozdrowił go i rzekł: 
   - Oto przyprowadziłem do ciebie Voronw$go Aranwiona, 
powracającego z Balar, to zaś jest nieznajomy, którego z 
sobą przywiódł. Pragnie widzieć się z królem.  
   Ecthelion zwrócił się tedy ku Tuorowi, ten jednak 
ciaśniej owinął się płaszczem i stał naprzeciw niego, 
nieruchomy.  Voronw$mu zdało się, iż Tuora spowiła mgła, a 
jego postać urosła tak, że czubek wysokiego kaptura wznosił 
się ponad hełmem księcia elfów niczym szczyt szarej morskiej 
fali zalewającej brzeg. Ecthelion jednak spuścił swe lśniące 
oczy przed spojrzeniem Tuora i po chwili milczenia odezwał 
się z powagą: 
   - Dotarłeś do Ostatniej Bramy. Wiedz tedy, że żaden obcy, 
który ją przekroczy, nie opuści już tego królestwa, chyba 
przez wrota śmierci.  
   - Nie groź mi! Jeśli wrota owe otworzą się przed 
wysłannikiem Pana Wód, podążą za nim wszyscy, którzy tu 
mieszkają. Władco Źródeł, nie stawaj na drodze posłańca 
Władcy Wód!  
   Wtedy Voronw$ i wszyscy, którzy stali w pobliżu, ze 
zdumieniem spojrzeli na Tuora, zaskoczeni brzmieniem i 
znaczeniem jego słów. Voronw$mu wydało się, iż usłyszał 
potężny głos, mówiący z wielkiej oddali. Tuor jednak, 
słuchając swych słów miał wrażenie, jakby przez jego usta 
przemówił ktoś inny.  
   Przez dłuższą chwilę Ecthelion stał w milczeniu, 
spoglądając na Tuora, i z wolna na jego obliczu jął pojawiać 
się podziw przemieszany z lękiem, jakby w szarym cieniu 
Tuorowego płaszcza dostrzegał obrazy dochodzące z oddali. 
Wreszcie skłonił się, podszedł do kraty i położył na niej 
dłonie, a po obu stronach Kolumny Korony otwarły się wrota. 
Tuor przeszedł przez nie i wstąpił na leżącą wysoko łąkę. 
Stamtąd to roztoczył się przed jego oczami widok Gondolinu 
pośród białych śniegów. I Tuor przez długi czas trwał w 
zachwyceniu, nie mogąc oderwać od niego wzroku, bowiem 
nareszcie ujrzał przed sobą swoje pragnienie, swój sen, za 
którym tak tęsknił.  
   Stał tedy, nie mówiąc ni słowa, a po obu jego bokach 
pogrążone w milczeniu stały armie Gondolinu, których dowódcy 
dosiadali siwych i szarych koni. Kiedy tak wpatrywali się w 
zdumieniu w Tuora, jego płaszcz opadł na ziemię i ujrzeli 
przed sobą męża odzianego w potężną zbroję z Nevrastu. Wielu 
zaś spośród nich na własne oczy widziało niegdyś, jak Turgon 
własnoręcznie umieścił ów rynsztunek na ścianie za tronem w 
Vinyamarze.  
   Wreszcie Ecthelion przemówił: 
   - Teraz nie potrzebujemy już dalszych dowodów. Nawet 
miano syna Huora, do którego pono przysługuje mu prawo 
mniejszą ma wagę, niźli ta prawda, że przychodzi od samego 
Ulma.

   Tu opowieść urywa się ostatecznie, i jedynie pośpiesznie 
sporządzone notatki wskazują na jej dalszy ciąg.  
   Tuor spytał o nazwę miasta i w odpowiedzi usłyszał jego 
siedem imion (warto zauważyć fakt, bez wątpienia zamierzony, 
że nazwa Gondolin ani razu nie pojawia się w całej historii 
aż do samego końca: zawsze nazywa się go Ukrytym Królestwem 
lub Ukrytym Grodem). Ecthelion wydał rozkaz odegrania 
sygnału i na wieżach Głównej Bramy rozległy się trąby, a ich 
dźwięk odbił się echem na wzgórzach. Po chwili milczenia 
usłyszeli w odpowiedzi odległą muzykę trąb z murów miasta. 
Przyprowadzono konie (szarego dla Tuora) i na nich cała 
grupa wyruszyła do Gondolinu.  
   Tu miał nastąpić opis Gondolinu, schodów prowadzących na 
wysoki taras i wielkiej bramy; kopców (to słowo nie jest 
pewne) porośniętych mallornami, brzozami i wiecznie 
zielonymi drzewami; Źródlanego Dziedzińca, Wieży Króla 
wspartej na kolumnadach, królewskiego pałacu i sztandaru 
Fingolfina. W tym miejscu pojawiał się sam Turgon, "postaci 
najwyższej ze wszystkich Dzieci Świata, z wyjątkiem jednego 
Thingola", z biało-złotym mieczem w pochwie z kości 
słoniowej, i witał Tuora. Widać było Maeglina, stojącego po 
prawej stronie tronu i siedzącą po lewej królewską córkę 
Idril, a Tuor przekazał posłanie od Ulma albo "w obecności 
wszystkich", albo też "w komnacie królewskiej rady".  
   Z innych chaotycznych zapisków wynika, że miał się tam 
też pojawić opis Gondolinu, widzianego z dala przez Tuora; 
że płaszcz Ulma miał zniknąć w momencie, gdy Tuor 
wypowiedział adresowaną do Turgona przestrogę; że planowane 
było wyjaśnienie, dlaczego Gondolin nie miał królowej; i że 
trzeba było wyraźnie podkreślić w chwili, gdy Tuor po raz 
pierwszy ujrzał Idril, lub nieco wcześniej, że przez całe 
swe wcześniejsze życie znał, czy nawet widział kilka jedynie 
kobiet. Większość kobiet i wszystkie dzieci z grupy Annaela 
zostały wcześnie odesłane na południe, a w niewoli Tuor 
widywał jedynie dumne barbarzyńskie kobiety Easterlingów, 
które traktowały go niczym zwierzę, albo nieszczęsne 
niewolnice, od dziecka zmuszane do pracy, dla nich zaś 
odczuwał jedynie litość.  
                             Przełożyła Paulina Braiter
